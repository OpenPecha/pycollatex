byang chub sems dpa'i spyod pa la 'jug pa/

rtsom yig
gros bsdur/
klog pa/
rtsom sgrig
lo rgyus la lta ba/
@#/ /byang chub sems dpa'i spyod pa la 'jug pa zhes bya ba bzhugs so/ /
              slob dpon shAn ti de bas mdzad pa/
rgya gar skad du/ bo d+hi sa twa tsar+ya a ba ta ra/ bod skad du/ byang chub sems dpa'i spyod pa la 'jug pa/ sangs rgyas dang byang chub sems dpa' thams cad la phyag 'tshal lo/ /bde gshegs chos kyi sku mnga' sras bcas dang / /phyag 'os kun la'ang gus par phyag 'tshal te/ /bde gshegs sras kyi sdom la 'jug pa ni/ /lung bzhin mdor bsdus nas ni brjod par bya/ /sngon chad ma byung ba yang 'dir brjod med/ /sdeb sbyor mkhas pa'ang bdag la yod min te/ /de phyir gzhan don bsam pa'ang bdag la med/ /rang gi yid la bsgom phyir ngas 'di brtsams/ /dge ba bsgom phyir bdag gi dad pa'i shugs/ /'di dag gis kyang re zhig 'phel 'gyur la/ /bdag dang skal ba mnyam pa gzhan gyis kyang / /ci ste 'di dag mthong na don yod 'gyur/ /dal 'byor 'di ni rnyed par shin tu dka'/ /skyes bu'i don sgrub thob par gyur pa la/ /gal te 'di la phan pa ma bsgrubs na/ /phyis 'di yang dag 'byor bar ga la 'gyur/ /ji ltar mtshan mo mun nag sprin rum na/ /glog 'gyu skad cig rab snang ston pa ltar/ /de bzhin sangs rgyas mthu yis brgya lam na/ /'jig rten bsod nams blo gros thang 'ga' 'byung / /de ltas dge ba nyam chung nyid la rtag /sdig pa stobs chen shin tu mi bzad pa/ /de ni rdzogs pa'i byang chub sems min pa/ /dge gzhan gang gis zil gyis gnon par 'gyur/ /bskal pa du mar rab dgongs mdzad pa yi/ /thub dbang rnams kyis 'di nyid phan par gzigs/ /'dis ni tshad med skye bo'i tshogs rnams kyis/ /bde mchog bde blag nyid du thob par byed/ /srid pa'i sdug bsngal brgya phrag gzhom 'dod cing / /sems can mi bde bsal bar 'dod pa dang / /bde mang brgya phrag spyod par 'dod pas kyang / /byang chub sems nyid rtag tu gtang mi bya/ /byang chub sems skyes gyur na skad cig gis/ /'khor ba'i btson rar bsdams pa'i nyam thag rnams/ /bde gshegs rnams kyi sras zhes brjod bya zhing / /'jig rten lha mir bcas pas phyag byar 'gyur/ /gser 'gyur rtsi yi rnam pa mchog lta bu/ /mi gtsang lus 'di blangs nas rgyal ba'i sku/ /rin chen rin thang med par bsgyur bas na/ /byang chub sems zhes bya ba rab brtan gzung / /'gro ba'i ded dpon gcig pu tshad med blos/ /legs par yongs su brtags na rin che bas/ /'gro ba'i gnas dang bral bar 'dod pa rnams/ /rin chen byang chub sems legs brtan par gzung / /dge ba gzhan kun chu shing bzhin du ni/ /'bras bu bskyed nas zad par 'gyur ba nyid/ /byang chub sems kyi ljon shing rtag par yang / /'bras bu 'byin pas mi zad 'phel bar 'gyur/ /sdig pa shin tu mi bzad byas na yang / /dpa' la bsten nas 'jigs pa chen po ltar/ /gang la bsten nas yud kyis sgrol 'gyur ba/ /de la bag can rnams kyis cis mi bsten/ /des ni dus mtha'i me bzhin sdig chen rnams/ /skad cig gcig gis nges par sreg par byed/ /de yi phan yon dpag tu med pa dag /byams mgon blo dang ldan pas nor bzang bshad/ /byang chub sems de mdor bsdus na/ /rnam pa gnyis su shes bya ste/ /byang chub smon pa'i sems dang ni/ /byang chub 'jug pa nyid yin no/ / 'gro bar 'dod dang 'gro ba yi/ /bye brag ji ltar shes pa ltar/ /de bzhin mkhas pas 'di gnyis kyi/ /bye brag rim bzhin shes par bya/ /byang chub smon pa'i sems las ni/ /'khor tshe 'bras bu che 'byung yang / /ji ltar 'jug pa'i sems bzhin du/ /bsod nams rgyun chags 'byung ba min/ /gang nas bzung ste sems can khams/ /mtha' yas rab tu sgrol ba'i phyir/ /mi ldog pa yi sems kyis su/ /sems de yang dag blangs gyur pa/ /de nas bzung ste gnyid log gam/ /bag med gyur kyang bsod nams shugs/ /rgyun mi 'chad par du ma zhig /nam mkha' mnyam par rab tu 'byung / /'di ni 'thad pa dang bcas par/ /lag bzangs kyis ni zhus pa las/ /dman mos sems can don gyi phyir/ /de bzhin gshegs pa nyid kyis gsungs/ / sems can rnams kyi klad nad tsam/ /bsal lo snyam du bsams na yang / /phan 'dogs bsam pa dang ldan te/ /bsod nams dpag med ldan gyur na/ /sems can re re'i mi bde ba/ /dpag tu med pa bsal 'dod cing / /re re'ang yon tan dpag med du/ /bsgrub par 'dod pa smos ci dgos/ /pha 'am yang na ma yang rung / /su la 'di 'dra'i phan sems yod/ /lha dang drang srong rnams kyang rung / /tshangs pa la yang 'di yod dam/ / sems can de dag nyid la sngon/ /rang gi don du 'di 'dra'i sems/ /rmi lam du yang ma rmis na/ /gzhan gyi don du ga la skye/ /gzhan dag rang gi don du yang / /mi 'byung sems can don sems gang / /sems kyi rin chen khyad par 'di/ /snga na med pa'i rmad cig 'khrungs/ /'gro ba kun gyi dga' ba'i rgyu/ /sems can sdug bsngal rtsir gyur pa/ /rin chen sems kyi bsod nams gang / /de la ji ltar gzhal gyis lang / /phan par bsams pa tsam gyis kyang / /sangs rgyas mchod las khyad 'phags na/ /sems can ma lus thams cad kyi/ /bde don brtson pa smos ci dgos/ /sdug bsngal 'dor 'dod sems yod kyang / /sdug bsngal nyid la mngon par rgyug /bde ba 'dod kyang gti mug pas/ /rang gi bde ba dgra ltar 'joms/ /gang zhig bde bas phongs pa dang / /sdug bsngal mang ldan de dag la/ /bde ba kun gyis tshim pa dang / /sdug bsngal thams cad gcod byed cing / /gti mug kyang ni sel byed pa/ /de dang dge mtshungs ga la yod/ /de 'dra'i bshes kyang ga la yod/ /bsod nams de 'dra'ang ga la yod/ /phan btags lan ldon gang yin pa/ /de yang re zhig bsngags 'os na/ /ma bcol legs par byed pa yi/ /byang chub sems dpa' smos ci dgos/ /'gro ba nyung zad nar ma'i zas sbyor ba/ /skad cig zas tsam sbyin par byed pa dang / /brnyas bcas nyin phyed 'grangs par byed pa yang / /dge ba byed pa yin zhes skye bos bkur/ /sems can grangs mtha' yas la dus ring du/ /bde bar gshegs kyi bde ba bla na med/ /yid la bsam pa mtha' dag rdzogs byed pa/ /rtag tu sbyin pa lta zhig smos ci dgos/ /gang zhig de 'dra'i rgyal sras sbyin bdag la/ /gal te ngan sems skyed par byed pa de/ /ngan sems bskyed pa'i grangs bzhin bskal par ni/ /dmyal bar gnas par 'gyur zhes thub pas gsungs/ /'on te gang zhig yid rab dang byed na/ /de yi 'bras bu de bas lhag par 'phel/ /rgyal sras rnams la do gal chen pos kyang / /sdig pa mi 'byung dge ba ngang gis 'phel/ /gang la sems kyi dam pa rin chen de/ /skyes pa de yi sku la phyag 'tshal zhing / /gang la gnod pa byas kyang bde 'brel ba/ /bde ba'i 'byung gnas de la skyabs su mchi/ / byang chub sems dpa'i spyod pa la 'jug pa las/ byang chub sems kyi phan yon bshad pa zhes bya ba ste le'u dang po'o// //